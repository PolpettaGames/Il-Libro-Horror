L'ennesimo incubo 
(continua...)
 
Sento il giorno venir meno, sento il sangue che inizia a ribollire. 
Mi sta chiamando, ed è un richiamo a cui non posso, non riesco a rinunciare. 
So che la fuori, qualcuno morirà per mano mia questa notte, so che berrò il sangue di un essere che non avevo mai visto e che non conoscerò mai. Innocente o meno, non fa differenza, non può fare differenza nella mia vita. O non vita, dipende dai punti di vista. 
Ho smesso anni fa di pormi questioni morali sui miei comportamenti, e ho riversato tutta questa mia rabbia nella ricerca, nella vendetta. In questa notte. 
Esco dal mio nascondiglio, finalmente libero di camminare sotto la luce della luna, accompagnato dai rumori degli unici animali cha hanno il coraggio di farsi sentire in mia presenza. 
Non mi temono come dovrebbero, ma non ne hanno motivo, non più. 
Mi aggiro in un fitto bosco, orientandomi con le stelle, come il Maestro mi ha insegnato a suo tempo. Quando sarò di nuovo al suo cospetto, quando finalmente lo rivedrò, potrei anche ringraziarlo per questo insegnamento che mi è tornato spesso così utile. 
Mi sto dirigendo verso la sua fortezza. Questa volta, le indicazioni che ho ricevuto sono affidabili, e sono sicuro di non sbagliarmi. Lo sento. Come sentivo la paura del mio fratello a cui ho estorto queste preziose informazioni. Lui non saprà mai perché, non capirà mai come. Ora riposa eternamente in pace, nessun tramonto in vista per dannarsi l'anima in una ennesima notte di caccia. 
Anche a questo mi ha portato la sua condanna. A uccidere i miei fratelli, a mentire, ingannarli, usarli, sfruttarli al mio solo ultimo scopo rimasto. La vendetta. 
Intravedo alcune luci, sono quindi giunto infine al villaggio. Sento delle voci, persone ignare che vivono la loro vita, in attesa di chissà che cosa. Alcune, sono in attesa di me, ma ancora non lo sanno. Non sanno che il loro destino è segnato, che il loro destino è vicino, che il loro futuro sono io.  
Nessuno mi vedrà arrivare, nessuno mi sentirà arrivare. Mi aggiro nell'ombra, silenzioso come la notte, silenzioso come la morte.  
Ora li vedo. Uomini, donne. Carne, sangue. Cibo. 
Ma vedo anche qualcos'altro. Vedo anche qualcun altro. In mezzo a loro, c'è anche un mio fratello. Lo vedo ridere, parlare, adattarsi a quella situazione, in attesa di un momento propizio. Potrebbe sentirmi, accorgersi di me. Ma è troppo giovane, lento e distratto dall'imminente pasto. Vedo che lo brama, vedo che ne è accecato. So cosa sta per succedere, a me è successo anche troppe volte. 
Mi sposto dalla mia posizione, e lascio che lui compia il destino suo e delle persone che ha intorno. Niente li potrebbe salvare ora. Forse solo io. 
La scoperta di non essere l'unico qui vicino, mi fa pensare che presto sarò circondato da esseri veloci e letali quanto me. Non possono essere lontani. Lui, il Maestro, non viaggia mai solo. 
Dovrò stare attento, dovrò essere implacabile. Ma tutti questi pensieri non bastano a farmi evitare quanto sta per succedere. Me ne accorgo troppo tardi, me ne accorgo solo ora. 
Nel tempo di un battere di ciglia, nel tempo di un dolce primo morso ad un collo nuovo, mi ritrovo circondato, braccato, imprigionato. La più stupida delle trappole, il più vecchio dei tranelli. Mi sembra di cadere da più tempo di quanto ne serva per finire in una gabbia. E atterro su di un freddo pavimento di roccia. Una cella, una prigione. La mia. 
Prima che io possa alzare gli occhi verso la buca nel terreno che mi ha appena accolto, sento la sua voce, terribile e calmissima che mi saluta. 
"Ciao figliolo. Ti stavo aspettando." 
