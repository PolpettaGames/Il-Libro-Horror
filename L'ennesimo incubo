Il giorno volge al termine, ed io ho già sete.

A questo sono stato condannato, a questo non posso più sottrarmi. La sete.

Cresce in me, mi comanda, mi pervade con la sua forza, con il suo desiderio.
Ho provato a combatterla i primi anni, ma era una lotta senza speranza, come ormai la mia vita dopo quella notte. La notte in cui ritornai.

L'immediato senso di sollievo per essere ancora vivo, fu presto sostituito dalla consapevolezza della mia situazione. Il momento esatto in cui capii che cosa fossi diventato, è stato l'inizio della mia nuova vita. E da lì è iniziata la mia fuga.

Sono scappato quanto più lontano possibile da lui, dal mio creatore, dal Maestro.
Ma lui mi ritrovava sempre, fin quando mi ha insegnato ad essere come sono, a prendere coscienza di cosa ero diventato. E poi più nulla. E' sparito nella notte, svanito come un'ombra.

E da allora, ho iniziato la mia caccia. Non avevo più ragioni di vita. Per ben due volte mi era stata portata via dallo stesso essere. Colui che mi aveva creato, e poi abbandonato.

Decisi allora, di compiere la mia vendetta, una volta per tutte. Giurai a me stesso, con la notte mia alleata e testimone, che avrei bevuto il suo sangue, e che l'ultima cosa che avrebbe visto su questa terra, sarebbe stata la mia bocca insanguinata.

Ho vagato per anni, seguendo le voci dei miei fratelli, da lui trasformati. Proprio come me. Nessuno ha mai saputo i miei veri motivi, nessuno ha mai capito quale forza mi spinge fino a lui. Sono cambiate generazioni intorno a me, e tutto per arrivare infine a questo momento. Ora so dove lui si trova. Ora so dove lui riposa. Ora so di poterlo affrontare.

Questa notte, attraverserò l'ultimo villaggio che mi separa da lui. Questa notte, scalerò le mura del suo rifugio. Questa notte, porrò fine ad una vita che ne ha create tante, ma ne ha distrutte ancor di più. Questa notte, mi ricongiungerò a lui.

E prima che sorga il sole, rivedrò mio padre.
