Il sole è calato.
Tra poco sentirò il suo ruggito e la caccia ricomincerà, mi tremano le mani, sto sudando, un senso di orrore mi riempie il cuore e mi blocca le gambe.
Eccolo, quell'orribile suono, un ululato stridulo che riverbera nelle ossa della preda preannunciando una fine dolorosa e oltremodo brutale.
Devo iniziare a correre, devo cercare di usare tutte le mie abilità di cacciatore anche se questa volta sono la preda, le ultime due notti ha funzionato e se riesco a tenerlo lontano per qualche ora, forse riuscirò a raggiungere le cascata prima dell'alba, da lì potrò tuffarmi nel fiume e fargli perdere le mie tracce, senza contare che potrò farmi trasportare dalla corrente fino ad un posto più sicuro.
Sto correndo ma le gambe sono rigide, indolenzite, probabilmente le scorse notti ho forzato troppo, ma se non lo avessi fatto ormai sarei già all'altro mondo, spero solo che sia stanco anche lui.
Gli alberi sono più fitti ora e sono costretto a rallentare ma, quando arriverà, anche quella dannata cosa dovrà diminuire la sua velocità.
Ora la vegetazione è troppo fitta, potrei usare il mio tomahawk per farmi strada ma aprirei una pista troppo facile da seguire, striscerò sotto quei cespugli per qualche metro, poi ricomincerò a correre deviando un po la mia traiettoria, sperando di depistarlo per qualche minuto.
Sono quasi fuori dai cespugli ma mi blocco.
Ho una strana sensazione.
È vicino.
Reprimo l'istinto di saltare in piedi e fuggire, e resto immobile, in ascolto.
Ora capisco cosa mi ha fermato, il silenzio. Non si sente nulla, nessun rumore nessun verso di animali, niente.
Poi esplode il suo urlo, il terreno sembra vibrare sotto il mio corpo, il cuore salta un battito, e qualcosa dentro di me si incrina come la lastra di uno specchio.
Scatto in avanti e riprendo la corsa come impazzito dal terrore, guardo dietro di me e per un secondo vedo la sua nera figura stagliarsi contro la vegetazione, è alto più di un grizzly, ha un corpo scheletrico con braccia orrendamente lunghe e sottili, e due occhi enormi con un fuoco rosso dentro.
Aumento il passo e corro come non ho mai fatto prima, dietro di me sento dei fruscii, emetto un urlo strozzato mentre cerco di aumentare la velocità ma il mio corpo è al limite.
All'improvviso mi manca il terreno sotto i piedi e cado ruzzolando fino ai piedi di un  declivio, disperato mi rialzo e riprendo la corsa meglio che posso anche se sono disorientato, cambio direzione continuamente cercando di mettere degli alberi fra me e quell'abominio.
Riesco a sentire il rumore della cascata, forse ce la faccio.
Ancora quell'urlo infernale, ma questa volta è vicino, troppo vicino.
L'istinto mi dice di buttarmi a terra e il mio corpo segue il consiglio, ma mentre sono a mezz'aria qualcosa di gelato mi colpisce sulla schiena come una lama di ghiaccio, rotolo mi rialzo e continuo verso il fiume.
Sento il sangue colarmi lungo la schiena e il dolore si fa sentire, ma la paura è più forte e mi spinge ad andare avanti.
Vedo la luce della luna attraverso le fronde degli alberi, ci sono quasi, pochi metri e sono salvo.
Solo due passi, basta saltare e sarà tutto finito.
Salto.
Il mio corpo e proteso in avanti, sta cominciando a cadere e il cuore si alleggerisce.
La caduta viene interrotta bruscamente, sono rimasto impigliato in qualcosa e ora ciondolo a testa in giù, guardo verso l'alto e vedo la mia caviglia incastrata in un ramo sporgente.
No, non è un ramo, mi sta tirando su.
Il mostro mi tiene per una gamba come se fossi una bambola di pezza, posso vederlo bene adesso.
È molto alto, magrissimo come se la pelle ricoprisse solo delle ossa, le sue mani sono enormi e munite di artigli ricurvi, al posto delle gambe ha delle zampe caprine con zoccoli sanguinanti, il suo volto è distorto e la sua bocca non ha labbra ma solo due file di denti lungi e affilati, enormi.
Poi vedo i suoi occhi, sembra che dall'interno si sprigioni una luce rossa che promette solo una cosa, dolore.
Davanti a quell'orrore la mia mente va in frantumi, comincio a piangere, ridere, urlare.
So cosa mi succederà ora, mi porterà nella sua tana per divorarmi vivo prolungando il più possibile la mia agonia, perché non si nutre di sola carne ma anche del dolore e della paura della sua preda.
È così che fa un Wendigo.
